---
title: Hard Disks grossi vs il Cloud
image: https://farm3.staticflickr.com/2827/11644168395_64ba267dac_h.jpg
imageMeta:
  attribution:
  attributionLink: https://www.flickr.com/photos/wwarby/11644168395/
type: post
author: salvatore
date: Sun Jun 07 2015 10:22:00 GMT+0100 (Central European Standard Time)
publish: 2015-07-07
tags:
  - tecnicismi
---

Stamattina ero al [Radiant](http://www.parcoesposizioninovegro.it/le-fiere-a-z/radiant-and-silicon.html), una fiera che di tanto in tanto mi piace bazzicare visto che ogni volta ne esco con qualche gadget low cost con cui giochicchiare (*nerd smile*) e tra le "bancarelle" mi è caduto l'occhio su un Hard-disk da 3TB a circa 80/90 euro, essendo un mezzo ossessionato per l'archiviazione e i backup mi stava venenedo quasi istintivo prenderlo, ma poi mi sono fatto la solita domanda: **ma poi, che me ne faccio?**

> In realtà è la domanda che, anche se non sembra, mi faccio tutte le volte che sto per comprare qualche nerdata.

La particolarità della domanda in questo caso è che grazie al Radiant ho potuto seguire i trend dell'archiviazione degli ultimi 20 anni, o meglio come questi trend venivano vissuti dalla gggente della strada, ma per continuare credo sia doveroso spiegare brevemente un paio di presupposti

#### Breve storia del Radiant
Il **Radiant & Silicon** (*abbreviato in "Radiant"*) è un mercatino/mostra scambio che viene fatta ogni 3/4 mesi al Parco Esposizioni di Novegro (Milano), originariamente nata come mostra dedicata ai radioamatori si è poi evoluta in un contesto tecnologico-consumer più generico.

Esiste dal **1991**, io non mi ricordo esattamente da quando ho iniziato ad andarci, il ricordo più vecchio che ho di questa fiera è di un'edizione in cui mi sono fatto masterizzare al momento (*per modo di dire, ci volle circa un'ora*) una copia di Quake II, datato 1997...

#### Breve storia dei supporti di memorizzazione al Radiant
Una cosa interessante del frequentare spesso questa fiera (almeno una volta all'anno circa) è che si notano in modo evidente i cambi di interesse/trend del settore tecnologico orientato al mercato consumer.

Forte di prezzi ribassati rispetto ai negozi (*sopratutto sui supporti di memorizzazione*) i primi anni vedevo gente uscire dalla fiera con scatoloni misti di **floppy disk** e primi CD-rom masteriazzabili, pochi anni dopo (primi 2000) uscivano flotte di scatoloni di **CD+/-R** con annesse torrette di custodie, passati un altra manciata di anni (*2004/2005 circa*) gli stessi scatoloni che uscivano in massa dalla fiera erano etichettati **DVD-R**.

In questi ultimi anni invece... niente più scatoloni!

#### Il cloud storage nel quotidiano
Come sappiamo benissimo ormai i supporti di memorizzazione ottici sono alla deriva (*basti vedere il flop abbastanza clamoroso del formato Blue-ray*) da quando connessioni a internet (*abbastanza*) veloci e servizi di **cloud storage** come Dropbox & co hanno iniziato a spuntare come funghi.

C'è chi si fida, chi (*dice*) di non fidarsi, ma ormai ci importa di più caricare una foto su Facebook o Instagram che salvarla su un HD o DVD, su quei social sapremo sempre come e dove trovarla, indipendentemente da dove siamo e cosa stiamo usando.

*Si vendono sempre meno lettori MP3*: perché c'è lo smartphone che ti permette di usare iTunes o Spotify per ascoltare tutta la musica che vuoi dal cloud.

*Si vendono sempre meno fotocamere compatte*: perché si, vero che è un device digitale ma non puoi caricare subito la foto o il video sui vari social, azione ormai necessaria per **immortalare** un momento.

#### Il tempo ci dirà
Purtroppo l'efficacia dei supporti di memorizzazione non si misura sulla praticità "al momento" ma sulla loro persistenza nel tempo.

Ci si è resi conto verso il 2010 che CD e DVD masterizzabili (*specie quelli economici*) su lungo termine non erano affidabili, quando recuperando alcuni dischi masterizzati un decennio prima (*a volte anche meno*) si sono rivelati illeggibili.

Quindi vedremo penso tra un 5 o 6 anni se il cloud, per noi utenti, sarà davvero la soluzione definitiva.

Intanto... è dannatamente comodo!

<small>*Foto di copertina di **[William Warby](https://www.flickr.com/photos/wwarby/11644168395/)***</small>

