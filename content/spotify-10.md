---
title: Un decennio con Spotify
date: "2023-12-02"
tags:
  - spotify
  - musica
  - servizi
  - retrospettiva
draft: false
summary: Con il 2023 che giunge alla conclusione, ho realizzato che sono passati 10 anni dall'arrivo di Spotify in Italia (se non mi ricordo male era ottobre del 2013), e come mia abitudine mi sono fermato un attimo a pensarci su e riguardare indietro.
images:
  - https://cdn.midjourney.com/5d262b82-3661-4277-adeb-032dded3a845/0_0.webp
---

![Il prompt Midjourney per generare questa immagine è stato: "person listening to music with earphones, green ambient light --ar 16:9 --v 5.2"](https://cdn.midjourney.com/5d262b82-3661-4277-adeb-032dded3a845/0_0.webp) <small>_Il prompt Midjourney per generare questa immagine è stato: "person listening to music with earphones, green ambient light --ar 16:9 --v 5.2"_</small>

Con il 2023 che giunge alla conclusione, ho realizzato che sono passati 10 anni dall'arrivo di Spotify in Italia (_se non mi ricordo male era ottobre del 2013_), e come mia abitudine mi sono fermato un attimo a pensarci su e riguardare indietro.

## La seconda rivoluzione della musica digitale

Se riguardiamo la storia della musica da quando esistono i formati digitali possiamo attribuire senza ombra di dubbio la prima vera rivoluzione nel settore al binomio iPod/iTunes, dopo i primi anni di far west (_o meglio, pirateria senza controllo_) con gli `.mp3`.

Ma se **Apple** ha vinto l'era 2000-2010 della musica digitale, **Spotify** è sicuramente il vincitore del decennio 2010-2020 creando lo standard di fatto dei servizi in abbonamento per la musica "illimitata".

La prima rivoluzione (_o meglio, introduzione_) della musica digitale ci ha permesso di **portare** con noi molta più musica rispetto ai formati fisici (_le famose "1000 canzoni sempre con te" del primo iPod_), di **accederci** più facilmente e sopratutto di **poter "muovere" la musica** tra più dispositivi: da PC ai lettori portatili, ai primi smartphone, alle autoradio.

Gli unici difetti di questa realtà della musica digitale erano:

- pochi device erano in grado di ospitare tutta la nostra libreria, e di conseguenza
- i subset di libreria musicale sparsi tra i device spesso non erano "allineati" (_album o canzoni che magari avevi sul telefono non erano gli stessi che avevi su una chiavetta USB_)

il passaggio da quella che potremmo chiamare _"era MP3"_ all'era dello streaming musicale introdotta da Spotify ha sia risolto i due punti sopra che portato all'ennesima potenza i pro dell'era precedente: **ora abbiamo accesso costante a una libreria quasi illimitata su ogni device**.

> Ti viene in mente una canzone che non senti da anni mentre sei in metropoltana?

_20 secondi di ricerca e la stai ascoltando..._

> Hai un cambio di mood repentino e vuoi passare da un album metal a una playlist folk?

_non hai bisogno di cercare tra CD o chiavette USB o collegare device al PC per spostare le canzoni..._

> Sei stufo di ascoltare la solita roba e vuoi qualcosa di nuovo?

_basta far partire una delle dozzina di migliaia di playlist dedicate a contesti specifici o far partire i suggerimenti automatici..._

## La musica "social"

Poi ovviamente un servizio nato durante il boom dei social network non poteva non includere qualche aspetto _social_ che ha contribuito a renderlo popolare, sopratutto le playlist collaborative e le funzionalità di condivisione (_condividere musica prima dello streaming non era proprio immediato..._).

Questo ha affossato maggiormente la vendita di musica su supporti fisici, sopratutto i CD che già erano in declino alla fine del primo decennio del 2000 (_l’era dell’iPod_), ma creando quello strano paradosso per cui dopo vari decenni le vendite dei vinili hanno superato quelle dei CD.

## Compact nostalgia

Se ci pensiamo bene, i CD sono stati un formato con una vita strana: hanno avuto circa un ventennio di ciclo vitale per lo più diviso a metà tra il mercato della musica “normale” e quello digitale, prima che questo li cannibalizzasse. Essendo io un figlio degli anni 80, ho molti più ricordi sull’usare i CD (_che sono esplosi di popolarità in Italia nella prima metà degli anni 90_) che sull’usare le audiocassette.

Nei primi anni 2000 i CD ci hanno permesso di mescolare la “gestualità” di crearci le nostre compilation, come le generazioni prima di noi utilizzando le cassette, ma con il vantaggio di utilizzare file `.mp3` scaricati poco prima comodamente da casa invece di dover dipendere dai passaggi in radio o scambi tra cerchie di amici delle canzoni che ci interessano.

Come già accennato, se l’era dell’iPod è stata quella che ci ha fatto intendere che questa “fase-di-mezzo” della convivenza tra CD e MP3 non sarebbe durata molto, l’era dello streaming e di Spotify è stata quella che ci ha dato la prova che era solo una fase figlia del suo tempo e non più necessaria.

## Breve recap di questi 10 anni di Spotify

10 anni nel mondo della tecnologia equivalgono a un'era geologica, ecco perché preferisco condensare nella timeline qui sotto i pochi momenti che sono stati significativi per me in questa decade di Spotify:

::timeline{items="(ottobre) 2013 - Spotify apre il servizio in Italia, (fine) 2013 - Arrivano gli album, 2015 - i Beatles su Spotify, 2016 - ho inziato a salvarmi ogni playlist Wrapped, 2018 - passaggio ad account Family, 2022 - il Daily Drive, 2023 - demo del 'DJ personale' generato con machine learning e modelli vocali arriverà per davvero?"}
::

di un paio di questi "eventi" ho anche [scritto dei post](/tags/spotify).

## E Apple Music?

Ci ho provato, sarà che ormai sono troppo abituato ai servizi e UX di Spotify, ma proprio non mi ci sono trovato...
