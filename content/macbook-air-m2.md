---
title: MacBook Air (M)2 - il ritorno
date: "2023-03-19"
tags: ["tecnicismi", "device", "laptop"]
draft: false
summary: 'Come purtroppo sto notando sempre più spesso negli ultimi anni, "il tempo vola" e mi ritrovo qui con un fiammeggiante MacBook Air M2 a quasi 11 anni dopo da quando raccontavo su questo stesso blog le impressioni con il modello di allora (credo fosse quello del 2011).'
images:
  [
    "https://unsplash.com/photos/e6AwLzfLq3M/download?ixid=M3wxMjA3fDB8MXxhbGx8fHx8fHx8fHwxNzI0MDcxNzQxfA&force=true&w=1920",
  ]
---

![Foto di Joshua Chehov su Unsplash.](https://unsplash.com/photos/e6AwLzfLq3M/download?ixid=M3wxMjA3fDB8MXxhbGx8fHx8fHx8fHwxNzI0MDcxNzQxfA&force=true&w=1920)<small>_Foto di [Joshua Chehov](https://unsplash.com/it/foto/un-primo-piano-di-un-laptop-apple-su-un-tavolo-e6AwLzfLq3M) su Unsplash._</small>

Come purtroppo sto notando sempre più spesso negli ultimi anni, _"il tempo vola"_ e mi ritrovo qui con un fiammeggiante [MacBook Air M2](https://www.apple.com/it/macbook-air-m2/) a quasi **11 anni di distanza** da quando [raccontavo su questo stesso blog](/post/macbook-air) le impressioni con il modello di allora (_credo fosse quello del 2011_).

## La mia storia con i laptop continua...

Riprendendo dal [post "precedente"](/post/macbook-air#la-mia-storia-con-i-laptop-un-po-al-contrario), in questi ultimi 11 anni mi sono praticamente stabilizzato sui laptop a 13". Avendo passato gran parte di questi anni e portarmi il laptop avanti e indietro tra casa e lavoro quasi tutti i giorni (_fino alla pandemia..._) i 13" sono diventati il formato con cui mi sono sempre trovato molto bene.

Uniche due eccezioni:

- il [laptop da gaming](/post/gaming-laptop) che avevo preso qualche anno, un 17" fa ma che tanto non ho mai portato in giro
- il Mac aziendale che ho avuto nel periodo in TUI Musement, che era un 16" ma che comunque era relativemnte leggero e poi era il periodo _post-pandemia_ e andavo in ufficio circa 1 volta a settimana...

## Perché proprio questo modello?

Questa è la domanda scottante che mi fanno in molti... specie nel contesto del "ma sei uno sviluppatore, non dovresti usare il pro?" i motivi sono pochi e semplici:

- **portabilità**: detto che i Pro di adesso sono comunque relativamente piccoli e leggeri, questo è l'aspetto su cui l'Air vince senza troppi confronti
- vero che sono uno sviluppatore, ma questo è il portatile che conto di utilizzare per lo più per lavorare sui miei progettini personali (_che sono piccini_) e per presentare durante i corsi, non è la mia macchina di lavoro principale
- lo **schermo è un 13" ma offre maggiore spazio** dei modelli precedenti grazie a una diagonale più ampia
- la **batteria si sta dimostrando il vero punto forte di questo modello**, ho fatto due sessioni senza alimentatore da 3 ore l'una, lavoricchiando, ascoltando musica, giocando in streaming, facendo videochiamate... e ho ancora circa il 30% della carica disponibile!

## Alcune cose rimangono, altre cambiano

Dopo poco più di un decennio dal precedente Macbook Air ho avuto il piacere di ritrovare alcune cose, in primis il **connettore MagSafe** per l'alimentatore (_che era sparito dalla linea MacBook da qualche anno_) e il **trackpad** che è ancora spazioso e piacevole da usare, anche se per sessioni di lavoro meno occasionali preferisco sempre un mouse.

Nonostante sia sempre piccolo e leggero, mi sembra **leggermente più pesante** del modello di 11 anni fa, non che sia un problema, solo che ora anche la linea Pro da 13" si è snellita quindi il peso _non è più un fattore differenziante_ per l'Air.

Il **lettore di impronta digitale** per sblocco/richiesta autorizzazioni è una piacevole piccola aggiunta, niente di rivoluzionario ma decisamente meglio e più utile della discutibile touchbar che si è vista nei Pro negli scorsi anni.

## Accessori (opzionali ma non troppo)

La triste realtà di molti laptop moderni, sopratutto quelli Apple, è che difficilmente si riesce a farne un uso regolare limitandosi a quello che trovi nella scatola.

Questo modello ha solamente due porte `USB-C` sul lato sinistro, anche se ora sono entrambe "libere" dato che l'alimentatore mag-safe ha la sua porta dedicata, più il jack delle cuffie a destra (_e questa cosa mi fa un pò ridere dato che da diversi anni ormai le cuffie sono l'unico accessorio che uso esclusivamente in wireles..._).

Quindi per poter usare un mouse e collegarmi a uno schermo con HDMI, che non sono cose che faccio spesso ma ogni tanto mi servono, devo comunque avere un dongle. Per adesso sto riutilizzando lo stesso dongle che ho usato negli ultimi 4 anni circa con i MacBook Pro, fortunatamente **la disposizione delle porte USB-C coincide con i vecchi pro** ma quando è inserito non posso attaccare l'alimentazione nella porta magsafe... ma per fortuna che come già detto la durata media della batteria compensa il piccolo disagio.

## Update Marzo 2024: Un anno dopo

Con 12 mesi in più sulle spalle di utilizzo che sono spaziati dal portarlo in giro, a usarlo come "desktop replacement" a casa, da task come coding di piccoli progetti a sessioni di gaming (_sia con giochi "locali" che tramite servizi come GeForce Now_) posso dire che **poco è cambiato rispetto alle prime impressioni** di un anno fa.

Ero un pò preoccupato per gli `8gb` di memoria RAM ma onestamente mi sembra di vedere che qui MacOS giochi un ruolo abbastanza importante sull'ottimizzazione e per gran parte del tempo non si nota alcun problema. Ho notato rallentamenti a causa della poca RAM solo dopo sessioni di diversi giorni (_se non settimane_) senza riavvii, ma solo mettendo il laptop in modalità "sleep" quando non lo utilizzavo.

Oggi con il modello `M3` fresco di fabbrica, questo modello `M2` è stato abbassato di prezzo alla stessa cifra per cui l'ho comprato io un anno fa tramite offerta. Se non vi interessano le performance extra del nuovo processore, questo modello rimane un'opzione validissima.
